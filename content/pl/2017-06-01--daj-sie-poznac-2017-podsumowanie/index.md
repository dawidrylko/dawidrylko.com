---
title: Daj się poznać 2017 - podsumowanie
date: 2017-06-01T17:27:29.000Z
tags: ['shopping manager']
---

Nastał ten dzień. Konkurs [Daj się poznać 2017](http://devstyle.pl/2017/06/01/konkurs-daj-sie-poznac-2017-dobiegl-konca/) został oficjalnie zakończony.

## O konkursie

W tegorocznej edycji konkursu _Daj się poznać_, wystartowało **981 uczestników**. Jednym ze śmiałków byłem także [ja](/daj-sie-poznac-2017-z-czym-to-sie-je/). Niespełna tysiąc programistów, przez 3 miesiące, mierzyło się z własnymi słabościami. Efekt - oszałamiający - prawie **8000 postów**!

> Prawie TYSIĄC programistów, prawie TYSIĄC blogów! Do polskiej dev-blogosfery wskoczyło **prawie 8000 postów**! _- Maciej Aniserowicz_

Do wymarzonego finału zakwalifikowało się **183 najwytrwalszych**. To z nich wybierzemy niebawem laureatów tegorocznej edycji.

### Gala finałowa Daj się poznać

Podsumowanie konkursu zostało zaanonsowane na **17 czerwca**. Gala Finałowa odbędzie się w biurze Microsoft.

> 17 czerwca spotkamy się w ok 150 osób na Gali Finałowej w biurze Microsoft na Alejach Jerozolimskich. Tam calutki dzień zapełniony będzie ciekawymi wystąpieniami, emocjami i rozmowami. _- Maciej Aniserowicz_

## Ja w konkursie

Głównym celem, który dodawał mi sił, podczas trwania konkursu, była... NAUKA **nowych technologii**. Tak, to właśnie dlatego przystąpiłem do konkursu. Tak, to właśnie dlatego, sporo razy budziłem się niewyspany. Tak, to właśnie dlatego byłem czasem zdenerwowany i ponury. Teraz, po tych niespełna trzech miesiącach, zdaję sobie sprawę z tego, że pisanie kodu i przelewanie swoich doświadczeń na bloga jest najzwyczajniej w świecie męczące. Zdobyłem jednak dzięki temu tak cenne doświadczenie, że śmiało mogę polecić start każdemu w kolejnej (daj Boże) edycji **Daj się poznać**.

### Angular, Go i Mongo

Kolejnym celem było wykorzystanie poznanego wcześniej języka **TypeScript** do napisania aplikacji front-endowej, w oparciu o framework **Angular**. Udało mi się postawić szkielet aplikacji, obsłużyć kilka końcówek i przewertować _kilka tomów_ dokumentacji :-) Generalnie, jestem bardzo zadowolony. Wcześniej byłem nieco sceptycznie nastawiony, ale teraz dostrzegam potencjał, jaki drzemie w odświeżonym frameworku Google'a.

**Go golang** sprawdził się idealnie do backendu mojej aplikacji. Wystawienie tych kilku endpointów to była najprawdziwsza przyjemność. Prosta składnia, przejrzysta dokumentacja i tutoriale oraz ogrom bibliotek sprawiły, że praca postępowała szybko i bezboleśnie. Ogromne brawa należą się także community zgromadzonemu wokół języka. Robią kawał dobrej i solidnej roboty.

W pakiecie do Angulara i Go była jeszcze **MongoDB**. Nierelacyjna baza danych była uzupełnieniem mojej pracy full-stack developera. Podczas trwania projektu musiałem się co nieco o niej dowiedzieć, ale była to bardzo wybiórcza wiedza. Z tyłu głowy jednak zostawiam Mongo i obiecuję wrócić do nauki wkrótce.

### Chatbot

Prace nad projektem Shopping Manager zostały w pewnym momencie zepchnięte na dalszy plan. Powodem był inny projekt, który musiałem wtenczas zrealizować. Temat dotyczył chatbotów. Wydał mi się na tyle interesujący, a [pierwszy post](/chatbot-wit-ai-z-czym-to-sie-je/) spotkał się z tak zadziwiająco dobrym przyjęciem, że postanowiłem pójść za ciosem i stworzyć miniserię poświęconą tworzeniu chatbotów. Temat niezwykle ciekawy i bardzo modny. Na pewno będzie kontynuacja, bo pomysłów w tej dziedzinie mam niezwykle dużo.

## Na koniec

Kończąc moją wypowiedź, chciałbym podziękować wszystkim, którzy odwiedzali mojego bloga. Dostałem sporo feedbacku odnośnie moich postów, większość na **Slack Devs PL** oraz poprzez **formularz kontaktowy**. Pojawiły się zarówno miłe słowa, jak i konstruktywna krytyka. Za wszystkie komentarze, wiadomości i maile, serdeczne dzięki!
