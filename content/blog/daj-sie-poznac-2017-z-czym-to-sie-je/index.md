---
title: Daj się poznać 2017 – z czym to się je
date: 2017-03-01T17:04:24.200Z
---

Pierwszy dzień marca - czas na nowe wyzwanie. Motorem napędowym jest tym razem konkurs **Daj Się Poznać**. Spróbuję wytrwać te mordercze 10 tygodni, wyprodukować wtenczas przynajmniej 20 postów, rozbudować swoje GitHubowe repozytorium oraz doskonale się bawić w imię Samorozwoju.

## Dlaczego Daj Się Poznać?

A dlaczego nie? :-) Rywalizacja to motor napędowy większości ludzi, w tym także mój. Nic tak nie motywuje, jak presja ze strony innych. Nie zamierzam jednak swoim udziałem w tym konkursie zmieniać świata. Zamierzam wytrwać w postanowieniu, regularnie pracować, zatopić się w dokumentacji i trochę popisać.

## Cele do zrealizowania

Główny cel to nauka. Zacznijmy od jasnej strony mocy - do frontendu wykorzystam **TypeScript** i Google'owski framework **Angular 2**. Moje perypetie z Angularem 2 to opowieść na osobny wpis. W skrócie - czas chwycić byka za rogi! Na drugiej szali stawiam na produkt z tej samej stajni - **Go**. Nigdy z nim nie pracowałem, a zawsze chciałem. Skoro jestem panem, sterem i okrętem oraz mogę wybrać dowolne technologie, to stawiam właśnie na te.

Podczas konkursu trzeba także tworzyć projekt. Akurat to jest tutaj dla mnie sprawa drugorzędna. Jeżeli w 10 tygodni powstanie cokolwiek, co będzie działało, będę zadowolony.

## Résumé

10 tygodni, więcej niż 20 postów, dziesiątki godzin z dokumentacją, niezliczone linijki kodu i hektolitry kawy - w skrócie **Daj Się Poznać 2017**!
